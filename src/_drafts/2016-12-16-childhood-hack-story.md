---
title: "قصه‌ی یک هک: ۱۰۱"
tags: هک کودکی جرثقیل
uuid: c5f087cd-211f-4fef-86f9-407d2531c4f6
category: قصه
---

سالها پیش در کودکی در مدرسه‌ی شهید قدس میرحیدری در محله‌ی امیرآباد تهران در مقطع راهنمایی تحصیل می‌کردم. معلمی از ما خواست که یک کاردستی درست کنیم. من هم یک جرثقیل درست کردم که قصه‌اش را برای شما تعریف می‌کنم.

حوالی سال ۱۳۷۲ هجری شمسی تهران. فکر می‌کنم درسی داشتیم بنام پرورشی در دوران راهنمایی. من هم شاید اول راهنمایی بودم. معلم جوان بیست و چند ساله‌ای هم داشتیم که خیلی آدم دوست داشتنی‌ای بود. متاسفانه اسمش خاطرم نیست. از هر کدام از ما خواست که یک کاردستی درست کنیم. من هم نمی‌دانم از کجا به فکرم رسید که یک جرثقیل کوچک بسازم که حرکت کند و اهرمی هم بالایش داشته باشد برای برداشتن اجسام که آن هم حرکت بکند.

من آن زمان خیلی کنجکاو بودم که از طرز کار همه چیز سردربیاورم. هرچیزی که تصورش را بکنید باز کرده بودم، اسباب بازی‌ها، تلفن‌ها، لوله‌ها، تلویزیون‌ قدیمی‌مان، ساعت مچی، ساعت دیواری کوکی، قفل‌ها، رادیوهایی که به دستم می‌رسید و خلاصه هرچیزی که اطرافم پیدا می‌شد. چند باری هم دچار برق گرفتگی شده بودم. درست کردن انواع مدار لامپ و باطری هم که جزو اولین کارهایم بود. هیچ وقت فراموش نمی‌کنم که با دیدن تصویر یک انبردستی و یک پیل الکتریکی در کتاب علوم چهارم دبستان عاشقش شدم. هرچند هیچ وقت آن جور پیل الکتریکی در مغازه‌ها پیدا نکردم و همیشه باطری‌های معمولی پیدا می‌شد. آن پیل الکتریکی سرخ‌رنگ اما خیلی زیباتر بود. عاشق تماشای مغازه‌های ابزار فروشی و الکتریکی‌ها بودم. هیجان‌انگیزترین ویترین‌ها مال آنها بود.
