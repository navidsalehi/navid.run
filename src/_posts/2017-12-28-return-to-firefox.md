---
title: بازگشت به فایرفاکس
category: یادداشت
tags: فایرفاکس اینترنت آزادی
uuid: 6be50825-cec7-4a44-86c6-fbcc914ad7da
---

یک ماهی است که بجای کرومیوم از فایرفاکس نایتلی نسخه `59.0a1` استفاده می‌کنم و تصمیم گرفتم گزارش کوتاهی از این سویچ بزرگ بنویسم.

### مشکلات من با کرومیوم
من به دو دلیل از کرومیوم به فایرفاکس سویچ کردم. نشتی حافظه و خطر انحصاری شدن توسعه وب. 

### مشکل اول: نشتی حافظه

کامپیوتر من شانزده گیگابایت حافظه رم داره. من معمولا حدود ده‌ افزونه نصب دارم و پنجاه تا صد وبسایت را در پنجره‌های مختلف باز نگه می‌دارم. مشکل این بود ظاهرا کرومیوم نشتی حافظه[^mem] داشت و بعد از چند روز استفاده به تدریج حتی با بستن همه تب‌ها و کشتن همه اکستنشن‌ها هم پراسس اصلی حافظه را آزاد نمی‌کرد. مشکل به قدری شدید بود که من به دفعات مجبور به ریستارت کردن کامپیوتر می‌شدم چرا که کل حافظه در اختیار کرومیوم بود و کامپیوتر تقریبا قفل می‌شد.

### مشکل دوم: خطر انحصاری شدن توسعه وب

هکرها از گذشته مدافع تضارب آرا و آزادی وب بودند. استفاده سنگین از محصولات یک شرکت در تضاد با این موضوعه. کروم براوزر خوبی است. اما اگر همه از یک مرورگر وب استفاده کنند آزادی وب به خطر می‌افته. چرا که شرکتی که بیشترین کارها رو داره به شیوه دلخواه خودش دست به توسعه وب می‌زنه (و یا حتی دست به کشتن اون) و نیازی نمی‌بینه که معیارهای وب آزاد و رقابتی رو رعایت کنه. 

### فایرفاکس چطور به حل مشکلات بالا کمک کرد؟

خوشبختانه فایرفاکس نسخه جدید نه تنها سریع‌تر شده و در بسیاری تستها بهتر یا هم‌سطح کروم ظاهر می‌شه بلکه حافظه کمتری استفاده می‌کنه و نشتی حافظه‌ی ملموسی هم نداشته.

استفاده از فایرفاکس از این جهت مهمه که فایرفاکس متعلق به بنیاد موزیلاست که یک شرکت عام‌المنفعه است. بنابراین کسی نفع تجاری از این شرکت نمی‌بره. از طرفی موزیلا در توسعه استانداردهای وب نقش فعالی داره. مثلا اخیرا در ماجرای [DRM][DRM] موزیلا جزو معدود اعضای کنسرسیومی بود که بر علیه DRM رای داد. حالا هرقدر وزن موزیلا بیشتر باشه تاثیرش روی توسعه وب بیشتره.

فایرفاکس هنوز راه زیادی در پیش داره تا فاصله‌ای که بین او و کروم بوجود آمد رو پر بکنه ولی پیشرفتهای اخیرش واقعا قابل توجه. به طور خلاصه:

- مالتی‌پراسسینگ بعد از مدتها فعال شده (در نسخه‌ عادی)
- رندر بخشهایی از استایل هم در پراسس‌های پس‌زمینه انجام می‌شه تا صفحات سریع‌تر لود بشن (واقعا محسوسه)
- سیستم اکستنشن‌ها هم یک جراحی عظیم برای منطبق شدن با WebExtensionها پشت سر گذاشته
- پلاگین‌های کروم هم روی فایرفاکس قابل نصب خواهند بود (الان هم تا حدودی امکانپذیره)
- امکان گروه‌بندی تب‌ها در کانتینرهای(محفظه‌های) مختلف

این آخری ویژگی خیلی مفیدیه که من رو از نصب یک پلاگین اضافه بی‌نیاز کرد. یعنی می‌شه با دو اکانت همزمان در یک وبسایت لاگین کرد به شرط اینکه در دو محفظه مختلف باز شده باشند. اگر فایرفاکس دم دست دارید راست‌کلیک کنید و Open Link in New Container Tab رو امتحان کنید.

علاوه بر اینها جالبه که موزیلا از مدتها پیش زبان برنامه‌نویسی سیستمی جدیدی بنام [Rust][Rust] بوجود آورده که مشکلات امنیتی کمتری ایجاد می‌کنه و بخش‌هایی از فایرفاکس با این زبان دوباره‌نویسی شده که ظاهرا در افزایش سرعت هم نقش داشته. بهرحال من از اینکه دوباره از فایرفاکس استفاده می‌کنم راضی و خوشحالم و در توسعه اون هم کمک می‌کنم.

[^mem]: Memory Leak
[DRM]: net-neutrality.html
[Rust]: https://www.rust-lang.org/en-US/
