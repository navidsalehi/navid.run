---
title: دوباره‌نویسی تم وبسایت
category: یادداشت
tags: تم قالب جکیل
uuid: 92f70e9e-97bc-4ce1-b71f-0e8420d858d5
---

امروز بعد از چند روز کار و رفع بیشمار خرده مشکلات نسخه کاملا جدیدی از قالب وبسایتم را  منتشر کردم. 

## قالب قبلی چه ایرادی داشت؟
قالب اولیه وبسایت نسخه تغییر یافته‌ی قالب پیش‌فرض جکیل بود. اما مدتها دل‌چرکین بودم از اینکه خط به خط سایتم را خودم ننوشته‌ام. و اصلا نمی‌دانم بعضی از قسمتهای کد وب سایتم چطور کار می‌کند! بنابراین بعد از مدتها دست بکار شدم و خط به خط آن را از نو نوشتم.

# چه تغییرات قابل توجهی داده‌ام؟
تغییرات ظاهری شامل تغییر ترکیب رنگ هدر و فوتر و قلم‌هاست. دیزاین را تغییر داده‌ام و از رنگ‌های دلبازتری که مورد علاقه‌ام هستند استفاده کرده‌ام. اگر پرسپولیسی باشید حتما دوست خواهید داشت! قرمز رنگ مورد علاقه من است.

دیگر اینکه کد وبسایت را به شدت ساده‌سازی کرده‌ام. هر قانون سی‌اس‌اس اضافه‌ای که به چشمم خورده پاک کرده‌ام. تگ‌های بیشماری که ضرورتی به وجودشان نبود پاک کرده‌ام و تلاش کردم از تکرار پرهیز کنم. قانونی در عالم کدنویسی هست که می‌گوید چیزهایی که فکر می‌کنید لازم دارید و در کد نگه می‌دارید هیچ‌وقت به کارتان نخواهد آمد، پس بی‌رحمانه حذفشان کنید!

> چیزهایی که فکر می‌کنید لازم دارید و در کد نگه می‌دارید هیچ‌وقت به کارتان نخواهد آمد، پس بی‌رحمانه حذفشان کنید!

جمله معروف دیگری هم هست که می‌گوید بهترین کد کدی است نوشته نشده است! چرا که نیازی به نگهداری ندارد. به تجربه دریافته‌ام که تولید کد و پروژه‌های ساده که همه‌فهم باشد کاری است بسیار سخت، هرچند اینگونه به نظر نمی‌رسد. یعنی باید بدانیم وقتی با یک کد یا هر نوع سیستم یا شیئی برخورد می‌کنیم که فهم آن برای ما ساده است، این سادگی «عمدی» است نه اتفاقی. این نکته ظریفی است که سالها طول کشید بفهمم.

> سادگی عمدی است، نه اتفاقی

## بکارگیری Font Awesome
یکی از مهمترین تغییراتی که داده‌ام استفاده از [فونت‌آوسام][فونت‌آوسام] بجای آیکون‌هاست. فونت‌آوسام شامل تعداد زیادی آیکون و لوگوهای رایج و مفهومی است که استفاده از آن هم رایگان است. البته نسخه پرو هم دارد که شامل گلیف‌های بسیار بیشتری است که من نیازی به آنها ندارم. تمام آیکونهایی که در فوتر صفحه می‌بینید، به جز آیکون اتم، از فونت‌آوسام هستند. همه هم براحتی استایل می‌پذیرند و تغییر اندازه می‌دهند.

# آیا تکنولوژی جدیدی بکار برده‌ام؟
بله. از `CSS Grid` و `CSS Flexbox` استفاده کرده‌ام. این دو قابلیت جدید `CSS` طراحی صفحات وب را به شکلی باورنکردنی ساده می‌کنند. از این تکنولوژی‌ها می‌توان برای ایجاد چیدمان دلخواه المان‌ها استفاده کرد. اگر کد وب همین صفحه را نگاه کنید خواهید دید که در اسکلت اصلی صفحه و همچنین در فوتر به وفور از `Flexbox` استفاده کرده‌ام. توصیه می‌کنم حتما در مورد آنها تحقیق کنید. یادگیری‌شان ساده است و خیلی کاربردی هستند.

قالب بازنویسی شده را به عنوان [نسخه ۱.۰.۰][نسخه] منتشر کردم.

[نسخه]: https://rubygems.org/gems/jekyll-theme-mehdix-rtl/versions/1.0.0
[فونت‌آوسام]: https://fontawesome.com/
